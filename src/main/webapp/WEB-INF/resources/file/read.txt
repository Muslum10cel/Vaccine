Aşılama diğer adıyla aktif immünizasyon, 
mikroorganizmanın tamamının ya da belirli işlemlerden geçmiş parçalarının 
(toksoid, pürifiye antijen, özel işlemlerden geçirilen antijenik kısımlar gibi) canlılara verilmesi ile hastalık tablosu oluşturmadan, 
doğal enfeksiyon sonrası oluşan immün yanıta benzer koruyucu yanıt elde edilmesidir. 
Sağlığın korunması ve bulaşıcı hastalıkların önlenmesinde aşı en etkin, en güvenilir ve en ucuz yaklaşımdır. 
Etkin ve güvenilir aşısı olan hastalıklara karşı aşılanmak da her çocuğun hakkıdır. 
Bu amaca yönelik olarak da ülkemizde doğan tüm çocuklar Türkiye Cumhuriyeti Sağlık Bakanlığı tarafından
temel sağlık hizmetleri çerçevesinde aşılanmaktadır.
Ülkemizin ''Ulusal Aşı Takvimi'' olarak adlandırılan Genişletilmiş Bağışıklama Programı (GBP), 
yıllardır başarıyla uygulanan ve birçok ülke ile kıyaslandığında oldukça günceldir. 
Ülkeler için bu çizelgeler belirlenirken o ülkede uygulanacak aşı ile korunulması hedeflenen hastalığın epidemiyolojisi,
hastalığa bağlı gelişen komplikasyonlar ve ölümler belirlenmeli ayrıca aşı uygulanıldığında elde edilecek koruyuculuk, 
aşının güvenilir ve etkin olması ve maliyet etkinliği de göz önünde bulundurulmalıdır. 
Her ülke aşı uzmanları, bilim adamları, doktorlar ve halk sağlığı uzmanlarının yer aldığı komisyonlarla 
rutin aşılamaya dahil edilecek aşıları belli aralıklarla tartışmaktadır. 
Ülkemizde de rutin aşılamada yer alacak aşıların belirlenmesi 
Türkiye Cumhuriyeti Sağlık Bakanlığı Bağışıklama Danışma Kurulu’nun (BDK) kararları doğrultusunda yapılmaktadır ve 
bu kurul yılda en az iki kez toplanarak önerilerde bulunmaktadır. 