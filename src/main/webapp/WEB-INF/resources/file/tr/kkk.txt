Canlı kombine bir virüs aşısı olan KKK aşısı ülkemizde 12. ayda ve ilköğretim 1. sınıfta toplam iki doz 
subkütan olarak 0.5 ml uygulanmaktadır. Ancak intramüsküler uygulanması durumunda aşı tekrarına gerek yoktur. 
İki KKK aşısı arasındaki süre en az 4 hafta olmalıdır. Salgın veya aşılamanın rutin olarak uygulanmadığı ülkelere 
seyahat durumunda 6 ay ve üzerindeki bebeklere aşı uygulanabilir ancak bir yaş altında 
aşı sonrası serokonversiyon düşük olacağından bir yaşında aşı tekrar edilmelidir.
KKK aşısı yapıldıktan 6-12 gün sonra, yapılanların yaklaşık %5-15’inde 39.4 °C veya üzerinde ateş gelişir, 
ateş 1-5 gün sürebilir.19 Hastaların çoğu genellikle ateş dışında asemptomatiktir. 
Aşı uygulananların yaklaşık olarak %5’inde geçici döküntü bildirilmiştir. Kızamık aşısı uygulandıktan 5-12 gün sonra 
febril konvülsiyon aşı uygulanan 3000-4000 kişiden birinde görülmektedir. 
Geçici trombositopeni 22000-40000 kişiden birinde görülür. 
Çocuklarda veya birinci derece yakınlarında konvülsiyon öyküsü bulunması durumunda aşıya bağlı risk çok hafif artmaktadır 
ancak bu durum aşı için kontrendikasyon yaratmaz hatta aşı uygulanmasının yararları zararından daha fazla olacağından 
kişiler mutlaka aşılanmalıdır. Kızamık aşısı kızamığa karşı koruyuculuk sağlayarak, Subakut sklerozan panensefalit gelişimi 
riskini belirgin olarak azaltmaktadır.1
Primer veya kazanılmış immunyetmezlikli hastalara bu aşı uygulanmamalıdır. Evde immunyetmezlikli yakını olanlara 
hastaları korumak amaçlı aşı mutlaka uygulanmalıdır.18 Aşı sonrası hipersensitivite reaksiyonları nadir görülür, 
enjeksiyon yerinde kızarıklık ya da ürtiker gibi genellikle hafiftir. Bu alerjik reaksiyonlar da aşının içindeki jelatin, 
neomisin ya da diğer bileşenlerle ilişkilidir. Anaflaksi nadirdir. Yumurta alerjisi olan çocuklarda KKK aşısı sonrası 
ciddi alerjik reaksiyon veya anaflaksi oldukça nadirdir ve aşı uygulanması öncesinde deri testi yapılması gerekli değildir.
Daha önceden trombositopenik purpura veya trombositopeni öyküsü olanlarda KKK aşısı sonrası ciddi trombositopeni 
gelişme riski vardır. Bu nedenle hasta bazında aşının yarar ve zararları değerlendirilmelidir. 
İmmunglobulin içeren preparatlar uygulanan doza, uygulandığı zamana ve uygulanan preparatın içeriğine bağlı olarak 
kızamık aşısına karşı oluşacak serolojik yanıtı etkileyebilir. Bu nedenle yakın zamanda immunglobulin verilen hastalar için 
kızamık aşılaması önerilen zamanlarda uygulanmalıdır.
Kızamıklı hasta ile temas öyküsü olan ve aşısız ya da aşılanma durumu bilinmeyen çocuklara temasdan sonraki ilk 72 saat 
içerisinde aşı uygulanması durumunda hastalıktan korunulabilmektedir.
