Rotavirüs ayaktan izlenen ve yatan hastalarda akut ishalin önemli etkenlerindendir.
Gelişmiş ülkelerde mortalitesi çok yüksek olmamasına karşın hastalık yükü ve maliyetin yüksek olması 
rotavirüs aşısı kullanımının önerilmesine neden olmaktadır. Ailelere hastalık ve aşı hakkında 
bilgi verilmesi ve istenmesi durumunda aşının uygulanması önerilir. Rotavirüs aşısı canlı aşıdır, ağız yoluyla uygulanır. 
Aşıdan beklenen doğal enfeksiyone benzer şekilde immünite oluşturarak orta-ağır enfeksiyona karşı bağışıklık sağlaması, 
morbidite, mortalite, hastaneye yatış ve maliyeti azaltmasıdır. Hafif ishallere ve reenfeksiyona karşı koruma sağlamamaktadır. 
Ülkemizde iki rotavirüs aşısı ruhsatlıdır. Bunlardan biri 2, 4 ve 6. aylarda üç doz uygulanan pentavalan rotavirüs aşısı 
(RV5, Rota Teq®, Merck&Co), diğeri 2 ve 4. aylarda iki doz uygulanan monovalan rotavirüs aşısıdır (RV1, Rotarix®, GlaxoSmithKline). 
İlk doz rotavirüs aşısı bebek 14 hafta 6 günlük olmadan önce son doz ise 32 haftalık olmadan önce yapılmalıdır. 
İki aşı arasındaki minimum süre 4 hafta olmalıdır.27  Daha önce rotavirüs gastroenteriti geçirdiği gösterilen bebeklere de 
aşı önerilmektedir. Aşılama serisi mümkünse aynı ürün ile tamamlanmalıdır.
Diğer çocukluk çağı aşıları gibi rotavirüs aşısı genellikle ateşin eşlik edebildiği geçici ve hafif semptomlara neden olmaktadır. 
İmmunyetmezlikli bireylerle aynı evde yaşayan bebeklere aşı uygulanmasında sakınca yoktur, 
ancak potansiyel virüs geçişini azaltmak için bebeğin gaitası ile temas eden kişilerin aşıdan sonraki ilk haftada 
el yıkamaya dikkat etmesi önerilir. Aşı uygulandıktan sonra bebeğin kusması ya da regürjitasyonu durumunda 
aşı tekrarına gerek yoktur. Kalan aşı dozlarına takvime uygun olarak devam edilmelidir. 
Yakın zamanda aşı yapılan bebek herhangi bir nedenle hastaneye yatırılırsa standart önlemler 
dışında ek önlem almaya gerek yoktur.
Daha önce rotavirüs aşısına bağlı anafilaktik reaksiyon öyküsü olan bebeklere aşı uygulanmamalıdır. 
RV1 aşısının oral aplikatöründe lateks bulunduğundan ciddi lateks alerjisi olan çocuklara RV1 yapılması önerilmez 
ancak RV5 aşısının tüpü lateks içermemektedir. Ağır kombine immun yetmezlik tanılılar ve invajinasyon öyküsü olanlara 
her iki rotavirüs aşısı kontrendikedir.

