Ülkemizde difteri-tetanoz-boğmaca aşısı 2008 yılı Şubat ayından itibaren asellüler boğmaca aşısı, 
Haemophilus influenzae tip b ve inaktif polio aşısını içeren haliyle beşli kombine aşı olarak dört doz uygulanmaya başlamıştır. 
Beşli karma aşı, 2 ay arayla (2, 4 ve 6. aylarda) 3 kez yapılan primer aşılama ardından 18-24. ayda 4. aşı (rapel doz) olarak 
toplam 4 kez uygulanır. Primer aşılama, salgın sırasında 2, 3 ve 4. aylarda yapılabilmektedir. 
Dördüncü DTaB-İPA-Hib aşısı, 12. ay bitiminde ve 3. aşıdan en az 6 ay sonra yapılabilir.  
Beşinci doz (2. rapel) DTaB okula başlamadan önce 4-6 yaş arasında (ilköğretim 1. sınıf) önerilir. 
Dördüncü aşı ≥ 4 yaş yapılmışsa, DTaB içeren 5. aşı yapılmayabilir. Difteri-tetanoz-boğmaca komponentlerini içeren aşılar 
en erken altıncı haftadan sonra uygulanabilir, ikinci doz ilk dozdan ve üçüncü doz ikinci dozdan 4-8 hafta sonra uygulanmalıdır, 
önerilen sürelerden daha erken uygulanan aşılar yapılmamış sayılmalıdır. Eğer aşılar arasındaki süre daha uzun olursa 
aşı tekrarına gerek yoktur, aşı programına kaldığı yerden devam edilmelidir. Yedi yaş ve üzerindekilerde DTaB aşısı içindeki 
difteri toksoidine bağlı istenmeyen etkiler daha fazla olduğundan ve daha az miktardaki difteri toksoidi ile 
istenilen aşı yanıtı sağlanabildiğinden azaltılmış difteri toksoidi bulunan aşılar kullanılmaktadır (Tdap). 
7-10 yaş arası primer aşılama yapılmayan veya aşılama durumu bilinmeyen çocuklara tek doz Tdap yapılmalıdır. 
Td aşısı her 10 yılda bir adolesan ve erişkinlere rapel doz önerilmektedir.
DTaB aşısına bağlı en sık görülen komplikasyonlar enjeksiyon bölgesinde kızarıklık, şişlik, hassasiyet ve endürasyondur. 
Daha nadir olarak huzursuzluk, iştahsızlık, kusma, ağlama ve hafif-orta derecede ateştir. Bu yan etkiler sıklıkla aşı yapıldıktan
sonraki birkaç saatte görülür ve 48 saat içinde düzelir. Bazen asellüler boğmaca aşılarının dördüncü ve beşinci uygulamaları 
sonrasında uyluk ve üst kolda şişlik aşılamaların %2-3’nde görülmektedir. Bu tabloya ateş, ağrı ve eritem eşlik edebilir 
ancak kendiliğinden tamamen düzelen bu tablo enfeksiyon ile karıştırılmamalıdır. Daha önceden kullanılan DTB aşısına bağlı 
ilk 48 saatte görülen konvülsiyonlar 1750 dozda 1 iken, DTaB kullanımı ile bu insidans azalmıştır. Boğmaca aşısına bağlı 
konvülsiyonlar genellikle febril konvülsiyon şeklindedir ve bu konvülsiyonların epilepsiye veya diğer nörolojik sekellere 
neden olduğu gösterilmemiştir. Aşıdan sonraki ilk 48 saat içinde başka bir nedene bağlanamayan 40.5 °C ateş, 
hipotonik-hiporesponsif atak (kollaps veya şok benzeri durum), 3 saatten uzun süren ve sakinleştirilemeyen inatçı ağlama, 
febril/afebril konvülsiyon, daha önceki aşıdan sonraki ilk 6 hafta içinde Guillain Barre sendromu öyküsü bulunması durumunda 
dikkat edilmeli ve önlem alınmalıdır. 
DTaB aşısının kontrendike olduğu durumlar uygulanan kişide ciddi yan etki gelişme riskinin artmasıdır ve bu durumlarda aşı 
uygulanmamalıdır. Tüm aşılarda olduğu gibi en önemli kontrendikasyon önceki doz aşıdan veya aşı içeriğinden sonra ciddi alerjik 
reaksiyon (anafilaksi) gelişmesidir. Başka bir nedene bağlanamayan aşı dozundan sonraki ilk 7 gün içinde 
gelişen ensefalopati durumunda da sonraki doz boğmaca aşısı içeren aşılar önerilmemektedir. 
