Pnömokok enfeksiyonları tüm dünyada özellikle 5 yaş altı çocuklarda önemli mortalite ve morbidite nedenlerindendir. 
Pnömokok enfeksiyonlarına bağlı gelişecek invazif hastalıkları önlemenin en etkin yolu pnömokok aşılamasıdır. 
Bu nedenle ülkemizde de Kasım 2008’de 7 bileşenli, taşıyıcı proteine bağlı (konjuge) pnömokok aşısı (KPA-7) kullanıma girmiş 
ve yerini Kasım 2011’den itibaren 13 bileşenli konjuge pnömokok aşısı (KPA-13) almıştır. 
İlk 6 haftadan sonra uygulanabilen KPA-13, rutin aşılamada 2, 4 ve 6. aylarda primer aşılama olarak 3 kez, 12. ayda 
(12-15 ay arasında yapılabilir) rapel doz olarak 4. kez uygulanır. Farklı bir bölgeden enjeksiyon yapılmak şartıyla 
diğer çocukluk çağı aşıları ile birlikte 0.5 ml’lik doz olarak intramüsküler yolla kullanılır. 
KPA’nin daha önce hiç yapılmadığı durumlarda; 2-6 aylık çocuklara 3 doz primer aşılama ve bir doz rapel olmak üzere toplam 4 aşı; 
7-11 aylık çocuklara 2 doz primer aşılama ve 1 doz pekiştirme olmak üzere toplam üç doz aşı; 
12-23 aylık çocuklara en az 2 ay arayla 2 doz; 24-60 aylık olan sağlıklı çocuklara 1 kez KPA-13 yapılması uygundur.
KPA-13 uygulandıktan sonra görülen yan etkiler genellikle hafiftir ve lokal reaksiyon şeklinde eritem ve şişlik ile sınırlıdır. 
Ateş daha az görülür ve enjeksiyon sonrasındaki 1-2 gün içinde meydana gelir. 
Aşı için kontrendikasyon PCV7 veya PCV13 komponentlerinden birine karşı ciddi alerjik reaksiyondur.
