BCG aşısı tüberküloz basilinin tüm yapısal özelliklerini taşıyan ancak hastalık oluşturma yeteneği yok edilmiş 
bir Mycobacterium bovis suşudur. BCG aşısı temel olarak kan ve lenfatik sistemle basilin yayılmasını engellerken, 
akciğer tüberkülozunun önlemedeki etkinliği daha düşüktür. Genel olarak BCG aşısının etkinliği %0-80 arasında bildirilmektedir. 
Bu nedenle ülkeler arasında aşı politikaları açısından farklılıklar bulunmaktadır. Özellikle tüberküloz prevalansı ve 
insidansı çok düşük ülkeler BCG aşısını rutin aşılamadan çıkartarak sadece yüksek riskli grupları aşılamaktadır. 
Hollanda, Amerika Birleşik Devletleri, Finlandiya ve İsveç gibi ülkeler BCG aşısını rutin aşılama programlarından çıkarmışlardır.
Tüberküloz ülkemizde halen ciddi bir sorundur. Bu nedenle BCG aşısı ülkemizde rutin olarak tek doz, sol omuza, 
intradermal yolla ikinci ayını dolduran bebeklere uygulanmaktadır, 0-3 ay bebeklere uygulanabilirse de yenidoğan döneminde 
lokal ülserasyon ve lenfadenit riski daha yüksek olmaktadır. Bir yaş altında 0.05 ml (0.5 diziyem), 
bir yaş üzerinde 0.1 ml (1 diziyem) olarak uygulanmalıdır. Üç aydan küçük çocuklara BCG aşısı direk olarak uygulanırken, 
üç aydan büyük çocuklarda tüberkülin deri testi (TDT) uygulanıp sonuç negatif ise BCG aşısı yapılmalıdır. 
PPD solüsyonunun temin edilemediği durumlarda 6 aya kadar BCG aşısı direk olarak uygulanabilmektedir. 
PPD pozitifliği olan kişilerin aşılanması fayda sağlamamakla birlikte aşının uygulama bölgesinde 
erken reaksiyon gelişimine de neden olmaktadır. BCG yapılmamış ve PPD deri testi ile endürasyon çapı >10 mm ise, 
bebek, ayrıntılı öykü, aile öyküsü, fizik ve laboratuvar incelemeleri ile tüberküloz yönünden araştırılmalıdır 
ve aile taraması önerilmelidir. Altı yaşından sonra BCG aşısı önerilmemektedir, BCG aşısı yapıldığı bilinen ancak 
skar oluşmamış çocuklara tekrar BCG aşısı yapılmamalıdır. BCG aşısının etkinliğini araştırmak amacıyla PPD yapılması 
ve sonucuna göre BCG uygulanması da gerekli değildir.
BCG tüm aşılarla aynı anda uygulanabilmektedir. Burada dikkat edilmesi gereken nokta kızamık aşısı uygulaması sonrası 
lenfopeni gelişme olasılığı nedeniyle kızamık aşısı yapıldıktan en az 4 hafta sonra BCG aşısı uygulanmalıdır, 
ancak önce BCG aşısı yapıldıysa kızamık aşısı için 4 hafta bırakmaya gerek yoktur. Canlı virüs aşıları TDT’i bozabilir, 
bu nedenle PPD uygulaması kızamık içeren aşılar ile aynı günde veya 4–6 hafta sonra yapılmalıdır.
BCG aşısı güvenilir bir aşıdır. Aşı sonrası gelişen komplikasyonlar aşının uygulama bölgesi ve derinliğine, u
ygulanan doza, uygulanan kişinin yaşına ve immun sistem özelliklerine göre değişmektedir. 
Nadir olarak (tüm aşılamaların %1-2’si) bölgesel lenfadenopati, ciltaltı uygulamalarda derin ülser ve apseler görülebilmektedir. 
Daha nadir olarak görülen ve uzun kemiklerin epifizini etkileyen osteitis, BCG aşılamasından yıllar sonra görülebilmektedir. 
Dissemine enfeksiyon hemen her zaman ağır immun yetmezlikli hastalarda yaklaşık olarak 1 milyon kişinin 2’sinde gelişmektedir. 
BCG aşısına bağlı komplikasyon gelişen hastalar mutlaka tüberküloz konusunda uzman bir hekime yönlendirilmelidir.
BCG aşısı yanık ve cilt enfeksiyonu olan kişilere, ateşli hastalığı olanlara, primer ve sekonder immun yetmezliği olanlara 
(lösemi, lenfoma, steroid veya immunsupresif tedavi kullananlara, radyoterapi alanlara), HIV pozitiflere, 
her ne kadar fetüs üzerine zararlı etkisi gösterilmese de gebelere de önerilmemektedir.
