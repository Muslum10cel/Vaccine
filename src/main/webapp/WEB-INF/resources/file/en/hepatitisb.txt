Ülkemizde uygulanan aşı rekombinant DNA teknolojisi ile üretilen, 
mililitresinde 10-40 miligram HBsAg (hepatit B yüzey antijeni) proteini içeren aşıdır yani inaktif (ölü) bir aşıdır 
ve kas içine (intramuskuler) uygulanır. Bu aşı Ulusal Aşı Takvimi’ne 1997 yılında girmiştir. 
Bebeklerde primer aşılama genellikle doğumdan sonra başlanan 0, 1 ve 6. ay şeklinde uygulanmaktadır. 
İlk aşı bebeğin doğduğu gün yapılmalıdır. İkinci doz hepatit B aşısı birinciden en az 4 hafta, 
üçüncü doz ilkinden en az 16 hafta, ikincisinden en az 8 hafta sonra yapılmalıdır. 
Son (3 ya da 4.) hepatit B aşısı, en erken 24. hafta (164 gün) bitiminde yapılabilir. 
Primer aşılama dışındaki adolesanlar ve erişkinler için de aşı şeması benzer şeklindedir 
ve aşı uygulanmamış kişilerin en kısa sürede aşılanması sağlanmalıdır.
Primer immunizasyonla hepatit B enfeksiyonu ile birlikte kronik hepatit B gelişimi de önlenmek istendiğinden 
annelerin hepatit B serolojilerinin de bilinmesi önemlidir. HBsAg pozitif annelerden doğan tüm prematüre, 
düşük doğum ağırlıklı ve term bebeklere doğumdan sonraki ilk 12 saat içinde hepatit B aşısı ve farklı bir 
anatomik bölgeden hepatit B immunglobulini (HBİG) uygulanmalıdır. HBİG’nin etkili olması için 0.5 ml dozunda 
ve doğumdan sonraki 7 gün içinde uygulanması gereklidir. Eğer annesi HBsAg pozitif prematüre bebekler 2000 gramın altında ise 
doğum sonrası uygulanan ilk doz hepatit B aşısı serinin ilk dozu olarak kabul edilmemeli, 
bebek 1 aylık olduğunda başlanmak üzere 3 doz hepatit B aşısı uygulanmalıdır. 
HBsAg pozitif annelerden doğan bebeklerin aşılama sonrası HBsAg ve anti-HBs sevilerine aşılama serisi tamamlandıktan 
en az 3 ay sonra, bebek 9-18 aylık olduğunda bakılmalıdır. 
Anti-HBs düzeyi 10 mIU/ml’in altında olanlara 0, 1, 6. Aylarda uygulanan üç dozluk seri tekrar uygulanmalıdır 
ve 1-3 ay sonra serolojik inceleme tekrar edilmelidir. 
Annesinin HBsAg durumu bilinmeyen bebeklere ilk 12 saat içinde hepatit B aşısı yapılmalıdır 
ve annenin HBsAg durumu en kısa sürede belirlenmelidir. Belirlenemediği durumlarda bazı otörler 
bu bebeklere 7 gün içinde HBİG önermektedir. Doğum ağırlığı 2000 gramın altında olan bebekler için anne 
HBsAg durumu 12 saat içinde belirlenemeyecekse hepatit B aşısına karşı immün yanıt düşük olacağından 
aşı ile birlikte HBİG vakit kaybedilmeden yapılmalıdır (ilk 12 saat içinde).
Sağlıklı çocuklarda üç doz aşının uygulanması ile istenilen düzeyde koruyucu antikor seviyesi sağlanabilmektedir. 
Bu nedenle rutin aşılama yapılan çocuklarda koruyucu antikor seviyesinin bakılması önerilmez. 
Sadece hemodiyaliz hastaları, HIV enfekte kişiler, sağlık personelleri veya kullanılmış enjektör iğnesi ile yaralanma, 
HBV ile temas riski yüksek immün yetmezlikli hastalar, 
HBsAg pozitif kişilerle cinsel ilişki yaşayan kişilerde Anti-HBs düzeyi bakılmalıdır. 
Hepatit B aşısı oldukça güvenilir bir aşıdır ve uygulananların büyük kısmında ciddi bir yan etki görülmemektedir. 
Uygulama bölgesinde ağrı (her 4 kişiden birinde) ve 37.7 °C ve üzerinde ateş (her 15 kişiden birinde) en sık bildirilen 
yan etkilerdir. Ciddi alerjik reaksiyon sıklığı ise 1.1 milyon dozda birdir. 
Sadece aşı sonrası ciddi alerjik reaksiyon gelişenlerde aşı kontrendikedir. 
