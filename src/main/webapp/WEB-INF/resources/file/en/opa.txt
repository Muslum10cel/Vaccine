Ülkemizde son vahşi polio virüsüne bağlı paralitik hastalık 1998 yılında görülmüştür. 
Eradikasyon tamamen sağlanmış bölgelerde her zaman için importasyon riski vardır. 
Ülkemizin jeopolitik durumu göz önüne alındığında polio aşı programında oral polio aşısına gereksinim olduğu açıktır. 
OPA aynı zamanda kullanım kolaylığı, düşük maliyet, doğal kazanılmış enfeksiyonu taklit etmesi ve hızlı bir şekilde 
viral geçişi durdurması nedeniyle de tercih edilmektedir. Aynı zamanda OPV mukozal immuniteyi de indüklemektedir. 
OPA ilişkili paralitik poliomiyelit (VAPP) gelişimi en korkulan yan etkidir. OPA kullanan ülkelerde insidansı yaklaşık olarak 
yıllık 2-4/1.000.000’dur, en sık aşının ilk dozundan sonra görülürken, takip eden dozlarda risk azalmaktadır. 
Klasik IPA 1950’li yıllarda kullanılmaya başlanmış ve 1960’lı yıllarda yerini OPA’ya bırakmış ve 1990’lı yılların ikinci yarısına 
gelene kadar Amerika Birleşik Devletleri’nde kullanılan tüm polio virüs aşılarının sadece %2’sini oluşturmuştur. 
Ancak özellikle Kuzey Avrupa Ülkelerinde baştan beri kullanılmakta olan IPA, 1978 yılında farklı bir metod ile üretilerek 
daha antijenik hale getirilmiştir. Amerika Birleşik Devletleri’nde 2, 4, 12-18 aylarda yapılan IPA ile 2. dozdan iki ay sonra 
%99-%100 her üç tipe karşı koruyucu antikor oluşumu tespit edilmiştir. Ayrıca IPA aşısı VAPP’e karşı da etkilidir. 
Amerika Birleşik Devletleri’nde 1997-2000 yılları arasında yapılan bir çalışmada15, infantlarda IPA ve OPA’nın ardışık dozlarında 
(iki doz IPA ardından OPA) VAPP’ın önlendiği gösterilmiştir. Ancak IPA, OPA’ya göre daha az mukozal immun yanıta neden olmaktadır. 
Bu nedenlerden dolayı ülkemizde ardışık polio şeması yürütülmektedir. VAPP’ın önlenebilmesi için 
yeterli serum antikor düzeyine iki doz IPA’dan sonra ulaşıldığından, OPA uygulaması öncesi iki doz IPA yapılması ardışık şemanın 
temelini oluşturmaktadır. IPA 2, 4, 6 ve 18. aylarda beşli karma aşı (DTaB-IPA-Hib) olarak uygulanmaktadır, 
OPA 6. ve 18. aylarda uygulanmaktadır. 
IPV, daha önceki IPV uygulanması ve OPV’de daha önceki OPV dozu sırasında anafilaktik reaksiyon geliştirenlere uygulanmamalıdır.
Ayrıca evlerinde immünkompromize kişiler bulunanlara OPV verilmişse, 4-6 hafta hem aşılanan hem de immünkompromize kişi 
temastan kaçınmalıdır. Eğer bu mümkün değilse temizlik kurallarına azami özen gösterilmeli ve aşılanan kişinin 
gaitası ve tükrüğü ile temastan kaçınılmalıdır. Ancak bu yöntemler yeteri kadar koruyucu olmayabilir. 
Aşıdan sonra virüs gaitada 4 hafta maksimum oranlarda atılır, ancak 6 haftaya kadar gaitada atılım devam eder.
Anne sütü ile beslenme, hafif ishal, üst solunum yolu enfeksiyonları, düzelme döneminde olan hastalıklar OPV ve IPV için 
kontrendikasyon teşkil etmezler. OPV sonrasında çocuk kusarsa (5-10 dakika içinde) OPV dozu tekrarlanmalıdır. 
Eğer ikinci defa da kusması gözlenirse doz bir sonraki vizitte uygulanmalıdır. 
